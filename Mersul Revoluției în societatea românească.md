---
share: true
Autor:
  - Florin Constantiniu
Carte: O istorie sinceră a poporului Român, Univers Enciclopedic
Pagină: 
Personaje: 
Categorii: 
Dată: 
tags: 
An: 
---

Încheierea aventurii napoleoniene și instituirea Sfintei Alianțe (având ca nucleu Austria, Rusia și Prusia), în 1815, au pus continentul european sub semnul unei viguroase reacții conservatoare, aflate sub egida curților de la Viena, Petersburg și Berlin.

Spațiul românesc s-a aflat astfel inclus într-un triunghi geopolitic având unghiurile la Viena, Petersbug și Istanbul (sultanul, fiind musulman, nu fusese invitat să se alăture Sfintei Alianțe, întemeiată pe principiile moralei creștine), triunghi în care Rusia era forța hotărâtoare.

Asumându-și supravegherea continentului și reprimarea oricăror tulburări ce ar fi putut pune în primejdie statu-quo-ul socio-politic, Sfânta Alianță delega unul din statele membre pentru a restaura ordinea când ea era în primejdie (Austria în Peninsula Italică, Franța în Spania). Pilon al Sfintei Alianțe și mare putere cu interese continentale, Rusia căpăta tacit un „droit de regard” (drept de supraveghere) asupra spațiului sud-est european, devenită zonă de interes a împărăției rusești, fascinată și obsedată de „orașul țarilor” – Țarigrad –, în care stătea însă sultanul.

Menținerea integrității Imperiului otoman era însă unul din principiile de bază ale echilibrului de forțe (balance of power), fundamentul politicii britanice. Anglia, care nu se alăturase Sfintei Alianțe, veghea ca învingătorul lui Napoleon – țarul Alexandru I – să nu se substituie teribilului corsican. La rândul ei, Curtea de la Viena – a cărei politică era condusă de un foarte abil partizan al aceluiași echilibru de putere, Metternich – nu era dispusă să accepte căderea Balcanilor sub controlul rusesc.

Așa cum s-a văzut, țarul Alexandru I, care voise, la începutul războiului ruso-turc din anii 1806–1812, să anexeze Principatele dunărene, fusese constrâns, în cele din urmă, să se limiteze la teritoriul dintre Prut și Nistru. Devenit, după căderea lui Napoleon, suveranul cel mai puternic al continentului, Alexandru I dispunea acum de mijloacele de a-și adjudeca moștenirea balcanică a „omului bolnav” care era Imperiul otoman. De astă dată, țarul nu mai intenționa să recurgă la război – sistemul Sfintei Alianțe îl excludea –, ci la o nouă formă, insidioasă, compatibilă cu noile realități politice europene: pregătirea unei mișcări de emancipare a popoarelor din sud-estul Europei, aflate sub dominația Porții, la a cărei izbucnire Rusia să fie mandatată pentru a restabili ordinea. Prezența militară rusă în Balcani avea să fie premisa rezolvării Problemei orientale în conformitate cu interesele Curții de la Petersburg.

Între aceste interese și cele ale popoarelor sud-est europene aspirând la independență exista o convergență căreia i se adăuga comunitatea de confesiune ortodoxă. Spre deosebire de Curtea de la Viena, care însoțea expansiunea politică de prozelitismul catolic, Curtea de la Petersburg, pravoslavnică, beneficia de creditul unei lupte dezinteresate pentru eliberarea fraților întru ortodoxie.

Între popoarele sud-est europene supuse Porții, grecii erau cei mai avansați din punct de vedere economic și cultural, cei mai implicați în structurile administrative și politice ale Imperiului otoman, și deținătorii celei mai vechi tradiții de neatârnare. Era, așadar, firesc ca ei să se situeze în fruntea efortului de emancipare.

Societatea secretă „Eteria”, constituită la Odessa în 1814, și-a asumat pregătirea și conducerea răscoalei eliberatoare, iar rețeaua de consuli și agenți ruși din Imperiul otoman a desfășurat o intensă activitate de susținere a preparativelor secrete grecești.