---
share: true
quickshare-url: Removed
---
În marea revistă „Revue Économique Internationale” d. Mihail Manoilescu a publicat sub titlul de mai sus, un studiu de o deosebită importanță, pe care Direcția Revistei l’a prezentat cetitorilor după cum urmează:

„Soarta economică a Europei care este marea îngrijorare a timpurilor noastre a mai fost examinată aci, de către mai mulți savanți, cari au demonstrat atât dificultatea extremă a problemei cât și nevoia urgentă a soluțiunei.

Centrul acestei Europe Orientale unde a zvâcnit scântea războiului, rămâne unul dintre punctele nevralgice ale conjucturei, și trebue să continuăm ancheta europeană ce am întreprins, cu ochii ațintiți asupra fostului imperiu al Habsburgilor care, împreună cu Balcanii, aparține celei de-a doua din ambele Europe atât de bine schițate, chiar aci, de către Francis Delaisi.

Un economist de mare anvergură, d. Mihail Manoilescu, Ministrul de industrie și comerț și fost Președinte al Uniunii Camerelor de comerț și de industrie din România, este astăzi purtătorul de cuvânt al țărilor agricole a celei de a doua Europă, în fața țărilor industriale care fac parte din Europa cea dintâi.

D. Manoilescu își îndeplinește această sarcină cu înălțimea de vederi și cu simplicitatea care dau lucrărilor sale o putere atât de pătrunzătoare”.

---

Se vorbea mult înainte de războiu de echilibrul european, însă aproape numai într’un sens politic. Era vorba atunci de un echilibru continental interior între diferitele puteri politice ale Europei.

Astăzi echilibrul economic ne preocupă într’un sens cu totul altul.

Este vorba de un echilibru economic și nu de un echilibru interior, de un echilibru care determină poziția Europei față de celelalte continente și care menține Europa în starea ei actuală.

Car este într’adevăr situația actuală a Europei?

Europa are o poziție foarte ridicată în lume și problema ei capitală este să-ți mențină această poziție, să nu coboare, și dacă este îngăduit să întrebuințăm o expresie mai gravă, să nu dispară.

În fața acestei ipoteze ne întrebăm: există oare într’adevăr un pericol pentru Europa?

Este oare Europa amenințată? Este oare vorba de o catastrofă pentru civilizația pe care o reprezentăm (căci în ziua în care superioritatea economică a Europei nu s’ar mai putea menține, ar fi pericol tocmai supremația ei politică) ?

---

Decând există lumea, popoarele au avut tendința de neînfrânt de-a domina alte popoare sa de-a le face să lucreze pentru ele.

O tendință ca n’are nimic nesănătos; dimpotrivă este aproape un semn sigur, arătând vigoarea unui popor care vrea, într’un fel sau altul, să domine pe celelalte popoare.

Această tendință de dominare se manifestă, în viața individuală, prin bogăție. Este un om bogat acela, care a reușit să facă pe alții să muncească pentru dânsul.

Asemenea, un popor bogat este acela, care face alte popoare să lucreze pentru el. *Este științific absurd să se vorbească de îmbogățire numai prin muncă proprie. Numai organizând și exploatând munca altora, se poate îmbogăți cineva. Acest lucru este adevărat atât pentru oameni, cât și pentru popoare.*

Este adevărat că ne-am putut închipui două popoare în condițiuni naturale identice, care prin munca lor diferită (un popor leneș, iar celălalt muncitor) ar ajunge la stări diferite de bogăție.

Acest lucru se poate concepe, însă diferențele între două popoare izolate de restul lumei, nu ar fi nici odată prea însemnate.

Marile diferențe de bogăție între popoare provin din exploatarea celorlalte popare.

Sânt două feluri de exploatări: exploatarea vizibilă și cea invizibilă. Exploatarea vizibilă se face în decursul veacurilor și se face mai ales sub forma de dominare politică directă. Este un fel de sclavie.

Această dominație însă nu este prea însemnată, mai ales în zilele noastre. *Exploatarea invizibilă decide asupra stării economice a popoarelor și se manifestă prin schimb și prin comerțul internațional.*

De această din urmă exploatare ne vom ocupa.

---

O primă indicație că natura schimbului internațional este factorul determinat al bogăției popoarelor, este faptul, că în clasificarea economică a țărilor europene, se enumeră de o parte *țările cari exportă articole industriale și importă prime*: Anglia, Franța, Germania. Acestea sunt țările bogate din Europa.

De altă parte se enumeră *țările al căror import constă în articole industriale și al căror export se întemeiază pe materii prime și mai ales pe produse agricole*: Rusia, România , Jugoslavia, Bulgaria. Acestea sînt țările sărace din Europa.

Iată cum ne apar cele „două Europe” de cari ne vorbește d. Delaisi.

Iată dece această admirabilă expresie a d-lui Delaisi, cele „două Europe”, care formează titlul ultimului său volum, conține o idee foarte rodnică, care va avea o soartă strălucită, atât în știință, cât și în viața politică a Europei.

Aceste două Europe demonstrează într’un chip aproximativ — înainte de-a intra în fondul unei demonstrații mai științifice — *că structura schimbului unei țări și natura (și nu cantitatea) exportului și importului ei determină starea ei de bogăție și capacitatea ei de îmbogățire.*

---

Să examinăm mai de aproape această problemă.

Doctrina clasică a schimbului internațional, după Smith și Ricardo ne învață că o țară agricolă ale cărei produse industriale costă mai scump decât în străinătate, nu trebuie să se ocupe niciodată cu fabricarea lor și că o asemenea țară trebuie, *în vederea propriului ei folos*, să se mărginească la agricultură.

Ne recomandă o oarecare împărțire a rolurilor după sensul în care țările industriale trebue să se ocupe cu industria lor, și țările agricole de agricultura lor, și proclamă că schimbul pe cari ambele categorii de țări îl fac între ele, *este în folosul lor*.

Teoria ar avea să dovedească că în schimbul internațional, folosul este mai mare pentru țările agricole, decât pentru țările industriale.

Ricardo merge și mai departe și crede să demonstreze că țările agricole trebue să producă numai produse agricole, iar în nici un caz produse industriale, chiar dacă sânt superioare străinătății în fabricarea produselor industriale.

Deci, în toate cazurile, ar fi de un mare folos această specializare în țările agricole și țările industriale. *Agricultura ar îmbogăți tot (dacă nu și mai mult) cât și industria*.

Iată doctrina clasică, iată învățătura pe care ne-o dau școlile și Universitățile, iată ceea ce constitue astăzi baza fundementală a oricărei idei economice în materie de schimb și cooperație internațională.

Or, care este origina acestei doctrine?

Această doctrină clasică, este doctrina engleză; a fost exportată în toate țările din lume, în același timp cu produsele industriale engleze.

S’ar putea spune că în momentul în care s’a început să se expedieze din Anglia primele baloturi cu țesături din Manchester, nu s’a omis să se adaoge în partizile de mărfuri și volumul lui Smith „Bogăția Națiunilor”.

Această lucrare prețioasă trebuia să învețe popoarele că concentrarea industriei într’o singură țară contra produselor primare ale celorlalte țări constituiau pentru acestea din urmă o stare ideală, care trebuia menținută pentru vecie.

Prin contrast însă, care era realitatea tangibilă, realitatea istorică, ași îndrăsni să adaog.

Era bogăția țărilor industriale, mai ales începând din primii ani ai veacului al XIX-lea și sărăcia țărilor agricole.

Și acest contrast se accentua și se accentuează în fiecare an.

La încheerea bilanțului anual al unei națiuni se poate constata că națiunile industriale au făcut un pas înainte, în timp ce națiunile agricole, însăși acelea cari eram în oarecare progres, înaintează cu mult mai încet.

Dacă știința clasică ar fi deci în drumul adevărului, lumea ar fi clădită pe un paradox.

*Știința ne spune: această împărțire între țări industriale și țări agricole este bogăția pentru ambele categorii sau chiar bogăția și mai mare pentru țările agricole.* ^9ba88f

*Istoria ne învață, că cel puțin în ultimul veac, bogăția a fost destinată țărilor industriale și sărăcia a fost destinată țărilor agricole.*

*Or, cum istoria nu minte, știința trebue să mintă.*

De acest adevăr începe să ne fie teamă și vom începe să-l verificăm.

---

Rezultatul este surprinzător, după umila noastră părere.

Ne-am permis să ne expunem acest rezultat în volumul pe care l-am publicat în Franța: La „Théorie du protectionnisme et de l'échange international”, apărut în „Bibliothèque Internationale d'Économie Politique”, volum care a beneficiat de nemeritata cinste a unui studiu întreprins de d. Léon Hennebicq în „Revue Économique Internationale”.

Nu ne vom expune aici teoriile noastre, dar ne vom îngădui să facem câteva observații cari ar putea da naștere pentru cetitori, la unele îndoieli asupra științei clasice.

*După noi, avantagiul schimbului internațional există numai pentru țările industriale cari exportă articole industriale și nu există pentru țările agricole cari exportă articole agricole*, și mai ales nu există în cazul în care aceste țări agricole importă articole industriale, *pe cari le-ar putea produce ele însăși la ele în țară.*

Ori de câte ori o țară agricolă cumpără în străinătate un articol industrial, pe care l-ar fi putut produce ea însăși, *chiar cu cheltuieli mai mari și mai scump*, perde — sau pentru a întrebuința un limbagiu mai puțin precis, mai comercial însă — a făcut o afacere proastă. 

Dece? La această întrebare putem răspunde cu mai mulți „pentru că”. Cel mai însemnat este că industria are față de agricultură o superioritate particulară, pe care am numit-o *superioritatea ei intrinsecă*. 
În ce constă aceasta? În marea ei „productivitate”.

Productivitatea este *intensitatea pe care o desvoltă omul și capitalul ca să producă valori de schimb și capacitate de schimb*.

În fiecare țară, fiecare produs util, fiecare produs cerut, reprezintă în același timp cu utilitatea sa primă, care este o utilitate de folosință, *o valoare de schimb*.

Aceasta îi permite să fie schimbat contra altei utilități.

Acela care produce un lucru având o valoare în comerțul internațional, trage, prin acest fapt însuși, un fel de trată asupra totalității de bunuri cari se găsesc în comerțul internațional.

Intensitatea de-a produce valori de schimb diferite cu aceiași lucrători, se numește productivitate. Această definiție fiind prea abstractă, cum s’ar putea aprecia această productivitate în concret, sau — pentru a întrebuința un termen destul de familiar în știință — cum s’ar „măsura” productivitatea?

Dacă examinăm o ramură oarecare de industrie sau de agricultură, trebue să considerăm mai întâi *producția netă*, adică totalitatea valorilor *nouă* create de această ramură.

În industrie, producția netă este *valoarea nouă care a fost adăugată materiilor prime preexistente, aceea deci care a fost creată de industrie*.

*Productivitatea este producția netă, repartizată astfel la numărul de lucrători, cari au creat-o, timp de un an.*

Valoarea netă produsă de un lucrător, timp de un an este deci *intensitatea* de-a produce valori de schimb. Poate fi numărată în *unități fizice sau în bani*: când este exprimată în bani, se poate compara productivitatea diferitelor ramuri de producție și a diferitelor țări.

*Productivitatea este infinit diferită între diversele ramuri ale producției*. Sânt industrii în care productivitatea unui om, timp de un an este de 1.000 dolari și altele, în cari este de 100 dolari.

Această diferență de productivitate dela o ramură de producție, la cealaltă, este un fapt, care n’a fost prea mult remarcat. Almiteri s’ar fi putut vedea de mult golurile mari, cari există în teoriile clasice.

Cu ajutorul acestei noțiuni de productivitate, ne putem închipui toate ramurile de producție ale unei țări așezate pe o scară întinsă. La baza scării, sunt activitățile primare, îndeosebi activitățile agricole, în cari productivitatea omului este foarte mică, adică în care timp de un an, un om produce foarte puține valori. De pildă: pentru Rusia și România, înainte de răesboiu, productivitatea unui om era de aproximativ 500 franci elvețieni: valorile nouă create individual nu reprezentau deci mai mult de 500 franci elvețieni, pe an și pe cap de lucrător.

De-asupra agriculturii iau loc pe scara noastră, meseriile și industria. Industriile se clasifică cu productivități din ce în ce mai mari; sânt în România și în Rusia industrii în cari lucrătorul produce pe an 10.000 franci elvețieni, de 20 de ori mai mult ca în agricultură, deci.

Este de înțeles că deplasarea puterii de producție care se întâmplă în cadrul interior al unei țări, când un lucrător trece dela agricultură la industrie, este o deplasare *pozitivă* sau *aditivă, care îmbogățește o țară și care mărește venitul țării cu diferența care există între mica productivitate a agriculturii și productivitatea cu mult mai mare a industriei*.

În această concepție, fiecare popor este caracterizat printr-o cifră esențială, care este cifra *productivității* sale *medii*. Dacă am reprezenta toate țările prin cifra productivității lor medii, *care însemnează în același timp, media venitului general, pe cap de lucrător*, am putea arăta pe o hartă în relief cum diferitele țări au o situație deosebită, după productivitatea medie a locuitorilor lor.

Pe această hartă am vedea Rusia și România, unde productivitatea medie este foarte mică, reprezentate prin podișuri foarte joase și alături de ele, ar sta țările industriale reprezentate prin podișuri foarte înalte, corespunzând unei productivități medii considerabile.

Nu voi insista asupra cifrelor, voiu observa însă că productivitatea, în Statele Unite, este foarte diferită, între agricultură și industrie, că este în medie generală de două ori mai mare pentru industrie decât pentru agricultură (în timp  ce în Rusia și în țările agricole din Europa este de patru ori mai mare).

Această diferență devine și mai mare, dacă comparăm agricultura cu ramurile cele mai ridicate ale industriei, de pildă, industria chimică. Într’adevăr, în America, productivitatea anumitor industrii chimice este de 8.300 dolari pe cap de lucrător, în timp ce productivitatea agriculturei este de 550 dolari, de 15 ori mai mică.

Iată, deci în cadrul tuturor țărilor, diferențele enorme ale productivității.

În cadrul internațional, când industria chimică americană își exporta produsele în Rusia, productivitatea lucrătorului chimist american fiind în medie de 5000 dolari pe an, și productivitatea agricultorului rus de 90 dolari pe an, rezulă că productivitatea industriei americane este de 55 de ori mai mare decât aceea a agriculturii ruse!

*Aceasta înseamnă că o marfă exportată din America, care a fost creată de un singur lucrător, în timpul unui an de muncă, se schimbă contra unei mărfi creată în Rusia de 55 de agricultori în timpul unui an de muncă.*

*E nevoie deci de munca a 55 de țărani ruși într’un an pentru a cumpăra produsele chimice create de un singur lucrător American timp de un an.*

Iată ecuația îngrozitoare a schimbului internațional!

Acesta-i adevărul cifrelor; tot adevărul concentrat într’o cifră.

În fața acestei cifre, se mai poate oare spune că schimbul internațional se face într’un chip care „*este în beneficiul ambelor părți*”?

Se mai poate susține că dacă Rușii pot produce ei înșiși produse chimice, n’ar trebui totuși să se ocupe cu industria chimică?

Să admitem că Rușii nu sânt în stare să ajungă, în ce privește industria chimică, la nivelul Americanilor. Dacă n’ar fi la același nivel, n’ar putea produce ceeace Americanii produc cu un singur lucrător, de cât întrebuințând doi, trei, sau patru lucrători; *în orice caz însă inferioritatea lor n’ar putea să fie atât de mare, încât să ajungă să întrebuințeze în industria lor chimică cei 55 de lucrători, pe cari trebue să-i întrebuințeze ca să producă cerealele destinate cumpărării produsului muncii unui lucrător american*.

Iată dece avem dreptul să ne îndoim asupra adevărurilor clasice.

Chiar dacă într’o țară agricolă ca Rusia o industrie ar trebui să se găsească într’o inferioritate excesivă față de America (producând aceleași produse cu de patru ori mai mulți lucrători), în acest caz însuși ar fi un mare câștig să producă în propria-i țară produsele ei industriale, pentrucă în acest chip s’ar suprima schimbul dezastruos dela 1 la 55!

---

Desigur că după asemeni consecințe, noțiunea de balanță comercială este cu totul răsturnată.

Nu mai este vorba de-a recomanda unei țări să aibă balanța comercială în echilibru, de-a avea deci un export care să egaleze importul.

*Cifrele balanței nu sânt decât cifre superficiale, care nu ne spun în fond nimic despre „chestiunea economică”. Ceea ce este semnificativ și adânc, nu este cifra brută a exportului și importului popoarelor, ci calitatea importului și a exportului.*

*Când un popor exportă produsul muncii a zece conaționali pentru a cumpăra produsul muncii unui singur lucrător strein, acest schimb nu poate fi decât defavorabil*. Aceeiaș teorie și aceleași considerațiuni se  aplică atât la schimbul dintre Statele Unite și Rusia, cât și la acela dintre Anglia și Indii sau Germania și China.

În fața acestor constatări, putem oare crede în soliditatea principiului diviziunii muncii? Sânt totuși constatări cari oglindesc adevărata stare a omenirii, în momentul de față!

Ele arată că o mare neegalitate domnește pe pământ. Or, după concepția egalitară, această neegalitate este în același timp o inechitate.

*Și echilibrul economic al lumei nu poate fi clădit la nesfârșit pe o inechitate*.

Această inechitate este cu mult mai mare decât alta de care s’a vorbit atât: plus-valuta lui Karl Marx.

Plus-valuta a răsturnat toată viața politică a popoarelor. O doctrină și o ideologie nouă s’au desvoltat, bazate exlusiv pe această noțiune, turburătoare noțiune de plus-valută.

Care a fost rezultatul? Teoria socialistă, care demonstra că în raportul dintre capital și muncă, partea capitalului este prea mare, a ajuns în timp de optzeci de ani la reforme sociale, cari au făcut partea capitalului din ce în ce mai mică, și partea lucrătorului din ce în ce mai mare.

Rezultatul final a fost un oarecare echilibru și o oarecare îndulcire în raporturile dintre capitaliști și proletari.

*Cealaltă inechitate, pe care o revelăm — inechitatea creată prin schimbul internațional — nu a avut încă teoria ei științifică. Nu a fost încă semnalată de știință*.

A fost bănuită câteodată, îmbrăcată în formele mistice (mișcarea lui Ghandi, împotriva industrialismului, nu este oare o reacțiune instinctivă, în această direcție?) dar nu a văzut-o nimeni limpede, cu luciditatea unui om de știință.

Într’adevăr, comerțul internațional îndeplinește astăzi, aceeași funcție, pe care o îndeplinea odinioară sclavia.

Când a abolit Europa sclavia? Tocmai la începutul veacului al XIX-lea, adică în momentul în care începuse era industrială.

*Dece a desființat Europa sclavia tocmai la începutul erei industriale? Pentrucă găsea în schimbul internațional al produselor industriale contra produselor primare ale celorlalte continente, instrumentul de exploatare, de care avea nevoe, pentru ca să înlocuiască sclavia*. 

De data aceasta, era un instrument demn de geniul Europei.

Comparația aceasta ar putea indigna pe unii, dată fiind marea diferență între sclavie și schimbul internațional liber!

Din acest punct de vedere al consecințelor *pur economice* sânt însă mari asemănări. *Schimbul internațional, ca și sclavia, este instrumentul care permite să se profite de produsul muncii mai multor oameni, întrebuințând totuși un singur om, în acest scop.*

*Socialismul de clasă a perdut, de două decenii, din acuitatea sa.*

*Celălalt socialism, „socialismul națiunilor” pe care l-am putea clădi pe inechitatea schimbului internațional, păstrează încă toată asprimea.*

*Echilibrul creat prin această neegalitate nu poate rezista rosăturii veacurilor.*

*Și totuși Europa se sprijină pe acest echilibru*.

---

Dece să nu dureze acest echilibru? Mai întâiu dintr’o cauză etică.

Tot ce-i nedrept nu este vecinic. În urmă pentrucă *este o tendință seculară ca acest echilibru să fie distrus*.

Contrastul lumii actuale (în care deo parte, sânt oameni cari produc multe valori într’un an de muncă, și de altă parte, oameni cari produc foarte puțin într’un an de lucru, și cari trebue să schimbe munca lor în proporții neechitabile) tinde să dispară. *Mai întâiu este o nivelare a prețurilor și în urmă o nivelare a productivităților*.

Am făcut în legătură cu acest subiect observațiuni foarte interesante asupra statisticelor americane; acestea ne arată, că în decursul veacurilor, a fost o mare apropiere între prețurile articolelor primare și prețul articolelor industriale. În timpul celor 60 de ani, cari au precedat războiul, articolele agricole și-au mărit prețul, articolele industriale au scăzut în prețuri, astfel încât distanța, altădată foarte mare, a devenit mai mică. În același timp, *diferența între productivitatea, măsurată în unitate de valoare a agriculturii și industriei, a scăzut foarte mult*.

Acum 50 sau 50 de ani, în 1880, productivitatea industriei era de *trei* ori mai mare decât aceea a agriculturei, în America; astăzi, prin progresele agriculturei (și cu toate progresele industriei) cele două productivități s’au apropiat și industria nu mai este decât de două ori mai productivă decât agricultura.

*Este că Europa nu mai poate schimba, pe această bază la infinit, produsele ei industriale cu celelalte continente: produsul unui lucrător european contra produsul a cinci sau zece lucrători ai celorlalte continente.*

*Este o tendință seculară către nivelarea productivităților, deci o tendință de atenuare a inegalităților schimbului internațional.*

---
Europa ar trebui să se pregătească pentru o nouă adaptare la un echilibru nou.

În ce sens?

Mai întâiu va avea loc scăderea fatală a prețurilor produselor industriale.

*Lucrătorul european, lucrând tot atât și producând tot atât, nu va mai putea schimba munca sa cu lucrătorii celorlalte continente, în condițiuni atât de favorabile, ca în trecut*.

În același timp, Europa este amenințată de-a face un schimb mai puțin favorabil, ba chiar de-a nu mai putea să-și plaseze toate produsele pe celelalte continente.

Descentralizarea industrială a lumii, evoluția industrială a Indiei, a Chinei, progresul industrial al țărilor noua, ar putea împiedica Europa să-și plaseze produsele în viitor.

Din fericire studiul statisticilor ne dovedește că, (cu toate că ar putea să ne pară paradoxal) *cei mai mari importatori de produse industriale, sânt tot țările industriale*.

Într’adevăr, Anglia importa înainte de războiu, pe cap de locuitor, de zece ori mai multe produse pur industriale, decât Rusia.

Astfel, Rusia agricolă, care, după teoriile clasice ar fi trebuit să fie *debușeul natural* al produselor industriale ale Europei apusene, era un debușeu foarte sărac. Ea prezintă cu mult mai puțin interes pentru exportatorul de articole industriale, decât Anglia însăși, care importa pe cap de locuitor, de zece ori mai mult, decât putea importa mujikul rus.

Iată un fapt care ne face să sperăm, că în ziua în care mujikul rus și țăranul indian sau chinez, vor începe să se îmbogățească, prin industrializarea țărilor lor, vor fi mărit, prin acest fapt însuși, capacitatea de cumpărare a țărilor lor.

Și în acea zi vor fi mai capabili decât astăzi să absoarbă produsele industriale ale Europei, și aceasta cu atât mai mult, cu cât civilizația, pe care am știut s’o transmitem celorlalte continente, desvoltă gusturi nouă, exigențe nouă, pentru satisfacerea cărora omul face toate sacrificiile.

Acest lucru va permite țărilor, înapoiate din punct de vedere al industriei, să creeze aparate nouă de producție industrială, fără să strice echilibrul economic al lumii *necesitând însă numai o adaptare*.

În China, de pildă, productivitatea trebue să fie astăzi de-abea de 250 franci elvețieni pe cap de lucrător și pe an.

Dacă ar începe să se introducă industrii nouă în China, aceste industrii, lucrând chiar cu cel mai slab randament cu putință, ar ajunge totuși să realizeze o productivitate cu mult mai mare, să  mărească deci capacitatea de cumparărare a unei părți din populația chineză.

*Ce putere poate împiedica această tendință irezistibilă? Dacă ar fi chiar constrângere, și tot n’ar putea dura. Și în numele cărui principiu s’ar putea împiedica asemenea evoluție?*

Concluzia noastră este că *pericolul prin care trece Europa nu este trecător. Cauze adânci concură la o evoluție economică durabilă*.

O nouă adaptare ar fi necesară pentruca Europa să păstreze încă în univers o poziție predominantă.

Cari sunt condițiile aceste adaptări?
Care va fi forma cooperării economice europene? FI-va o federație politică?

Nu putem răspunde aici la această întrebare cu mult prea amplă față de cadrul nostru; putem însă anticipa un lucru: *în vederea unei soluții sănătoase, va trebui să se înceapă prin solidarizarea celor două Europe, Europa industrială apuseană și Europa agricolă răsăriteană*.

În ce privește monopolul Europei și cel al Statelor-Unite, în producția industrială mondială, va fi curând înfrânt.

Acesta este un fenomen pe care chiar copii îl pot prevedea; industrializarea celorlalte continente este inevitabilă.

Această industrializare dacă este considerată la timp, cu luciditate și înțelegere, nu va însemna un pericol de moarte pentru Europa.

Lucrurile trebuesc însă prevăzute și desvoltarea Europei în raport cu celelelalte continente trebuie determinată în așa chip, încât să nu fie surprinderi, pentruca Europa întreagă să nu fie pusă într’o zi în fața unei probleme atât de îngrozitoare, ca aceea pe care Anglia se sbate astăzi s’o rezolve.